---
layout: article.njk
title: Koučink v kostce
tags: blog
perex: Co je to koučink? A je i pro mne? 
---

# Koučink


*Co je to koučink?*

Koučink je *rozvojová metoda*, která pomáhá lidem v dosahování vytyčených cílů, kterých chtějí dosáhnout. Koučování dopomáhá klientovi zorientovat se v aktuální situaci a naplánovat si konkrétní kroky k pozitivním změnám v životě. 

Kouč klienta na této cestě doprovází a k tomu *využívá rozhovoru, otázek a různých technik*. Vytváří tak pro klienta podmínky, ve kterých může překonat bariéry a využít naplno svého potenciálu. 

Kouč je tak spolujezdcem, nikoli průvodcem, na cestě k vybranému cíli. Neříká klientovi jak, nebo kam má směřovat. Naopak, *podporuje klientovu kreativitu a motivaci* pro dosažení jeho cíle.

*Jak koučování vypadá?*

Při prvním setkání si společně vyjasníme očekávání, která máme a nastavíme spolupráci tak, aby vyhovovala oběma stranám. 

Délku a rozsah spolupráce však nelze dopředu přesně odhadnout. Vše záleží na klientovi a jeho cíli, kterému se hodlá věnovat. Také frekvence setkávání je velmi individuální a odvíjí se především od potřeb klienta. 

Po prvním seznámení a nastavení spolupráce se vrháme do samotného koučovacího procesu. 
Pro koučování je podstatný *cíl*, kterého chce klient dosáhnout. Nejprve si tento cíl velmi podrobně probereme a nahlédneme na něj z mnoha úhlů. 

Jakmile probereme cíl ze všech stran, pobavíme se o tom, co klient již vyzkoušel pro jeho dosažení, nebo co mu v tom brání. 

V další fázi se již budeme zabývat *možnostmi*, jak tohoto cíle dosáhnout. Tady se kreativitě meze nekladou a žádný nápad, nebo myšlenka není špatná. Toto je ta fáze, kde se rodí geniální nápady. 

A nakonec společně probereme nápady a stanovíme několik kroků, které povedou k dosažení cíle. 
Všechny tyto fáze však během jednoho sezení obvykle nestihneme. Často se tak s klienty vidíme vícekrát a navazujeme na minulá setkání.

V průběhu koučování využíváme i mnoho zajímavých technik. Využití těchto nástrojů šijeme klientovi a dané situaci na míru. Často *myšlenky vizualizujeme*, kreslíme schémata, náčrtky a podporujeme kreativitu. Vzniklé poznámky využíváme s klientem při další spolupráci a samozřejmě je má stále plně k dispozici.

Také se v průběhu koučování může stát, že původní cíl, se kterým klient přišel, již není tak atraktivní, nebo přestal být pro klienta aktuální. Nevadí. Je to zcela běžné. *Věnujeme se společně cíli, na kterém klient chce pracovat*. Může se tedy stát, že cíl i několikrát měníme. Neznamená to, že je klient nerozhodný. Jen si postupně třídí priority a zjišťuje, co je pro něj v dané chvíli nejdůležitější. A i to je také velký krok vpřed.

*Pro koho je koučink?*

Koučink je *pro každého, kdo chce ve svém životě učinit změnu*, nebo dosáhnout vysněného cíle. Kouč klienta provede procesem ke změně a pomůže mu zorientovat se v jeho situaci a naplánovat si další postup.

Koučování je dnes velmi populární nejen mezi* jednotlivci, ale i skupinami, nebo týmy*. Mezi častými klienty jsou manažeři, vedoucí týmů, nebo sportovci. Pomáhá však i jednotlivcům, kteří se potřebují zorientovat ve své situaci, naplánovat si další období, práci, nebo se například dále chtějí rozvíjet v určité oblasti. Může také pomoci studentům při psaní závěrečných prací, plánování studia nebo rozhodování o svém budoucím zaměření. Zkrátka, koučování je téměř pro každého.

Pro koho však *koučování není vhodné*, jsou *lidé v terapii nebo psychiatrické péči*. V těchto případech koučink může působit *proti terapeutickým postupům* a mít na klienta negativní vliv. Pokud je toto Váš případ a máte zájem o koučování, prokonzultujte tuto možnost s Vaším terapeutem, nebo psychiatrem. Oni sami nejlépe posoudí, zda je pro Vás tento přístup v aktuální situaci vhodný. 

*S čím pomůže kouč?*

Kouč může klientovi pomoci *v mnoha oblastech jeho života*. Nejčastěji se však zabývá oblastmi osobního rozvoje, dosahováním cílů, nebo pomáhá klientovi uspořádat si priority, aby mohl například učinit rozhodnutí. 

Témata, se kterými klienti přicházejí, jsou velmi různorodá. Může to být kupříkladu tvorba osobní vize, plánování náročných životních období, profesního směřování, spokojenosti v životě a nebo zlepšení v určité oblasti. Zkrátka, *není špatných cílů.*

*S čím naopak kouč nepomůže?* S cílem, který vede k *trestné činnosti, možnému ublížení klienta sobě, nebo jiné osobě, nebo cílem, který je v rozporu s etickým kodexem*, jimž se kouč řídí. 

*Kouč také není poradce, nebo terapeut*. Témata, která se týkají minulosti, či jiných osob v klientově životě koučovat většinou nelze. Pokud se však klient chce věnovat tématu, které nespadá do koučovacího přístupu, pak kouč zvolí se souhlasem klienta k těmto zakázkám jiný (poradenský, terapeutický, atd.), nebo jej odkáže na příslušného odborníka. Vždy však s cílem *co nejlépe klientovi pomoci*.

Každý cíl a zakázka, se kterou klient přichází, je unikátní a vyvíjí se stejně jako klient sám. *Koučování je o změně, o pozitivním přístupu, o zjišťování, o sebepoznávání, o dodávání motivace.* Kouč své klienty provází a povzbuzuje, hledá jejich skryté zdroje a pomáhá je využít naplno.
