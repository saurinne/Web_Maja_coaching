---
layout: article.njk
title: Stres
tags: blog
perex: Stres bohužel již neodmyslitelně provází náš každodenní život. V práci, doma, ve škole. Co však stres skutečně je, jak nás ovlivňuje a co s ním můžeme dělat?
datum: 1. 10. 2023
---

**Stres**
 
Stres bohužel již neodmyslitelně provází náš každodenní život. V práci, doma, ve škole. Co však stres skutečně je, jak nás ovlivňuje a co s ním můžeme dělat?

**Stres je stav organismu, který reaguje na potenciálně nebezpečnou situaci**. Tento mechanismus se nás snaží uchránit před možným nebezpečím. Typickým projevem stresu tak jsou tělesné příznaky jako **zrychlený tep a dýchání, pocení**, nebo vylučování různých hormonů, které naše tělo připravují k akci. Celkově stresovou situaci obvykle doprovází **nepříjemné pocity napětí** v různých částech těla, nechutenství nebo naopak zvýšený příjem potravy.

Stresová reakce je úzce spjatá s fyzickým tělem. **Sympaticus** a **parasympaticus** jsou dva nervové systémy, které nemůžeme vůlí přímo ovlivnit. Ve stresové reakci však sehrávají dominantní úlohu. **Sympaticus připravuje naše tělo k akci**. Inhibuje trávicí procesy, podporuje vylučování adrenalinu a dalších hormonů, zrychluje tep a dýchání. Parasympaticus nastupuje ve chvíli, kdy stresová reakce ustupuje a působí opačně. Zpomaluje tep, dech a podporuje trávicí procesy a celkově zklidňuje a relaxuje tělo.

**Aktivaci parasympatiku můžeme podpořit mnoha způsoby**. Významně totiž souvisí s bloudivým nervem, který sahá až do dutiny břišní. Jeho stimulace nám může pomoci ve zklidnění a navození relaxovaného stavu. Stimulovat jej můžeme například dechovými relaxačními technikami, pitím tekutin nebo schoulením se v leže.

K jednoduchým dechovým metodám, které si můžeme vyzkoušet patří například hluboké břišní dýchání, krabicová metoda a metoda ruky. 

**Jak na hluboké břišní dýchání?**
Nejjednodušší je jej trénovat zpočátku v leže. Lehněte si na záda, dejte si ruku na břicho a druhou ruku na hrudník. Při nádechu se snažte, aby se zvedala pouze ruka položená na břiše, hrudník by měl zůstat nehybný. Postupně toto můžete procvičovat v sedě, nebo ve stoje.

**Metoda krabicového dýchání**
Představte si čtverec. Začněte v levém dolním rohu a jeďte po jedné z jeho stran – zhluboka se nadechujte a počítejte do 4. V dalším rohu zadržte dech a postupujte po straně dále – opět napočítejte do 4. V dalším rohu začněte hluboce vydechovat – počítejte do 4. Na poslední straně opět zadržte dech na 4 doby. Opakujte několikrát.

![Ilustrace krabicového dýchání](/images/02_krabice.png)

**Technika ruky**
Jednoduchá relaxační dechová technika pro kterou potřebujete jen svou dlaň. Rozevřete ruku a prst druhé ruky dejte ke kořenu palce otevřené dlaně. Prstem pohybujte po obrysu dlaně podél prstů. S tím jak váš prst stoupá nahoru se zhluboka nadechujte. Od vrcholu prstů směrem důlu zase vydechněte. Takto projděte všechny prsty, až skončíte u kořene malíčku. Rychlost a počet opakování je zcela na vás.

![Ilustrace techniky ruky](/images/02_ruka.png)

**Proč se tyto techniky učit?**
V případě stresové situace se díky tomuto můžete zvládnout rychleji zklidnit, nabrat dech, zaměřit se na sebe. Člověk s klidnou myslí hned lépe reaguje v zátěžových situacích.
